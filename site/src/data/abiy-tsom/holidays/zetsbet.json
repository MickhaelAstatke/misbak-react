[
  {
    "title": "ዕዝል",
    "house": "",
    "houseShort": "",
    "text": "ተፈነወ ገብርኤል መልአክ እምኀበ እግዚአብሔር ኀበ ማርያም ሀገረ ገሊላ እንተ ስማ ናዝሬት ወይቤላ አንሰ መጻእኩ ኀቤኪ ተፈኖኩ እንግርኪ ወእዜኑኪ፤ ትወልዲ ወልደ በድንግልናኪ ወይ፤ ወይነግሥ ለመዛግብተ ብርሃን ወይ፤ ቤተ ያዕቆብ ዘይኴንን ወይ፤ ወአልቦ ማኅለቅት ለመንግሥቱ ወይ፤ መንክር ግርማ ኃይለ ልዑል ጸለላ መላእክት ይኬልልዋ።"
  },
  {
    "title": "ማኅሌት",
    "text": "ገብርኤል አብሰራ ለማርያም ወይቤላ ትወልዲ ወልደ ዘስሙ እግዚአብሔር ምስሌነ።"
  },
  {
    "title": "ስብሐተ ነግህ",
    "text": "ገብርኤል አብሰራ ለማርያም ወይቤላ ትወልዲ ወልደ አማኑኤል ስሙ።"
  },
  {
    "title": "እስመ ለዓለም",
    "house": "አስተጋብአተነ",
    "houseShort": "ነ",
    "text": "ጠባብ ወትሕት በቤተ መቅደስ ዘልሕቀት ወለተ ዳዊት ቀፀበቶ በትእምርት ለዘወረደ እመልዕልት እፎ ኢያፍርሃ ገብርኤል ዘዜነዋ በሐዳስ ስብከት ዘዘርዓ ውስተ ዕዝና እምቃሉ ሰሚዓ ተወክፈት በልባ ለኃዲር ውስተ ከርሣ ደብተራሁ ሰመያ።"
  },
  {
    "title": "ቅንዋት",
    "house": "አንገርጋሪ",
    "houseShort": "ሪ",
    "text": "ተአምነቶ ማርያም ለገብርኤል ወትቤሎ አርእየኒ ገጸከ ወአስምዓኒ ቃለከ ርድአኒ ወአድኅነኒ በመስቀልከ።"
  },
  {
    "title": "አቡን",
    "house": "ብርሃነ ሕይወት",
    "houseShort": "ብ",
    "text": "ወበሳድስ ወርኅ ተፈነወ ገብርኤል መልአክ እምኀበ እግዚአብሔር ኀበ ማርያም ሀገረ ገሊላ እንተ ሰማ ናዝሬት ወይቤላ መንፈስ ቅዱስ ይመጽእ ላዕሌኪ ወኃይለ ልዑል ይጼልለኪ ወኃይሉሰ ለልዑል ወልዱ ወቃሉ ለአብ ውእቱ ዘወረደ ኀቤነ ቃል ሥጋ ኮነ ወኢተመይጠ እምህላዌሁ እስመ ኃደረ ውስተ ማኅፀነ ድንግል ዘሰማየ ሰማያት ኢያገምሮ እፎ እንጋ ማኅፀነ ድንግል ፆሮ ዕንባቆም ነቢይ ዘአንከረ ግብሮ ክብሮሙ ለመላእክት መድኃኔ ነገሥት አክሊለ ሰማዕት ሠያሜ ካህናት መጽአ ፍሥሐ ውስተ ዓለም።"
  },
  {
    "title": "ሰላም",
    "house": "ዕዝል",
    "houseShort": "ዕዝል",
    "text": "ገብርኤል አብሰራ ለማርያም ወይቤላ ትወልዲ ወልደ ዘይነግሥ ለቤተ ያዕቆብ ለዓለም ወአልቦ ማኅለቅት ለሰላሙ።"
  }
]
