[
  {
    "title": "ዕዝል",
    "text": "ወአቅደምከ ጸግዎ መንፈሰከ ቅዱሰ ለሥርየተ ኃጢአት አክሊለ ዘሦክ አስተቀጸሉከ ዘበሰማያት ለነ አክሊለ ጽድቅ አስተዳሎከ ሰቀሉከ ዲበ ዕፅ ብሂዓ ዘምስለ ሐሞት አስተዩከ ከመ ለነ ታስትየነ ወይነ ትፍሥሕት ወኃሤት ረገዙከ በኲናት ወተርኅወ ገቦከ ከመ ለነ ተሀበነ ሥጋከ ቅዱሰ ወደመከ ክቡረ ከመ ትጸግወነ።"
  },
  {
    "title": "እስመ ለዓለም",
    "text": "ብከ ንወግዖሙ ለኲሎሙ ፀርነ ይቤ ዳዊት በመንፈሰ ትንቢት በእንተ ዝንቱ ዕፀ መስቀል ዘተሰቅለ ዲቤሁ ቃለ አብ ወበስምከ ናኃሥሮሙ ለእለ ቆሙ ላዕሌነ ወካዕበ ይቤ ወወሀብኮሙ ትእምርተ ለእለ ይፈርሁከ ከመ ያምሥጡ እምገጸ ቅስት ወይድኃኑ ፍቁራኒከ ወንሕነኒ ንትፈሣሕ ዮም ወንግበር በዓለ በዛቲ ዕለት በዓለ እግዚእነ።"
  },
  {
    "title": "ምልጣን",
    "text": "መርሕ በፍኖት ሞገሶሙ ለጻድቃን ዝንቱ ውእቱ መስቀል ለአዳም ዘአግብዖ ውስተ ገነት ወለፈያታዊ ኃረዮ በቅጽበት መድኃኒት ዕፀ ሕይወት ዝንቱ ውእቱ መስቀል። \n \n ለአዳም ዘአግብዖ ውስተ ገነት ወለፈያታዊ ኃረዮ በቅጽበት መድኃኒት ዕፀ ሕይወት ዝንቱ ውእቱ መስቀል።"
  },
  {
    "title": "ቅንዋት",
    "text": "ወአንቲኒ ቀራንዮ መካነ ጎልጎታ እስመ በኀቤኪ ተሰቅለ ኢየሱስ ክርስቶስ ህየ ህየ ህየ ንሰግድ ኩልነ ኀበ ቆመ እግረ እግዚእነ ኀበ ተረግዘ ገቦሁ ዮም በዓለ መስቀሉ።"
  },
  {
    "title": "አቡን",
    "text": "ዝንቱ መስቀል ቤዛነ መድኃኒትነ ለአይሁድ ስደተ ኮነ ዝን፤ ወለነኒ ሕይወተ ኮነነ ዝን፤ ዮም መስቀል ተሰብሐ ዮም መስቀል ለአኀው አብርሃ ዝንቱ መስቀል ቤዛነ መድኃኒትነ ዝንቱ መስቀል ቤዛነ መድኃኒትነ።"
  },
  {
    "title": "ሰላም",
    "text": "ዮም በዓለ መስቀሉ በሰማያት በላዕሉ ወበምድር በታሕቱ ገብረ ሰላመ ለኲሉ።"
  }
]
